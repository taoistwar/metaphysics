## 原文

道无始而有应。

其未来也，无之；其已来，如之。

有物将来，其形先之。建以其形，名以其名。其言谓何？环□伤威，弛欲伤法，无随伤道。数举三者，有身弗能保，何国能守？

奇从奇，正从正。奇与正，恒不同廷。
**凡变之道，非益而损，非进而退：首变者凶。**
有仪而仪则不过，恃表而望则不惑，案法而治则不乱。圣人不为始，不专己；不豫谋，不弃时；不为得，不辞福。因天之则。失其天者死，欺其主者死，翟其上者危。心之所欲则志归之，志之所欲则力归之。故巢居者察风，穴处者知雨；忧存故也。忧之则□，安之则久；弗能令者弗能有。

帝者臣，名臣，其实师也；王者臣，名臣，其实友也；霸者臣，名臣也，实宾也；危者臣，名臣也，其实庸也；亡者臣，名臣也，其实虏也。自光者人绝之，骄溢人者其生危、其死辱翳。居不犯凶，困不择时。不受禄者，天子弗臣也；禄泊者，弗与犯难。故以人之自为，不以人之为我也。不仕于盛盈之国，不嫁子于盛盈之家，不友骄倨慢易之人。

圣人不执偃兵，不执用兵；兵者不得已而行。知天之所始，察地之理，圣人麋论天地之纪，广乎独见，卓乎独知，□乎独□，□乎独在。天子地方千里，诸侯百里，所以朕合之也。故立天子者，不使诸侯疑焉；立正嫡者，不使庶孽疑焉；立正妻者，不使婢妾疑焉：疑则相伤，杂则相方。

时若可行，亟应勿言；时若未可，涂其门，毋见其端。天制寒暑，地制高下，人制取予。取予当，立为圣王；取予不当，流之死亡。天有环刑，反受其殃。世恒不可择法而用我，用我不可，是以生祸。有国存，天下弗能亡也；有国将亡，天下弗能存也。时极未至，而隐于德；既得其极，远其德，浅致以力；既成其功，环复其从，人莫能殆。诸侯不报仇，不修耻，唯义所在。

隐忌妒妹贼妾，如此者，下其等而远其身；不下其等不远其身，祸乃将起。内事不和，不得言外；细事不察，不得言大。利不兼，赏不倍；戴角者无上齿。提正名以伐，得所欲而止。实谷不华，至言不饰，至乐不笑。华之属，必有实，实中必有核，核中必有意。天地之道，有左有右，有牝有牡。诰诰作事，毋从我终始。雷以为车，隆隆以为马。行而行，处而处。因地以为资，因民以为师；弗因无神也。

宫室过度，上帝所恶；为者弗居，唯居必路。减衣衿，薄棺椁，禁也。疾役可发泽，禁也。草丛可浅林，禁也。聚宫室堕高增下，禁也；大水至而可也。毋先天成，毋非时而荣则不果。日为明，月为晦；昏而休，明而起。毋失天极，究数而止。强则令，弱则听，敌者循绳而争。行憎而索爱，父弗得子；行侮而索敬，君弗得臣。有宗将兴，如伐于川；有宗将坏，如伐于山。贞良而亡，先人余殃；商阙而栝，先人之连。埤而正者增，高而倚者崩。